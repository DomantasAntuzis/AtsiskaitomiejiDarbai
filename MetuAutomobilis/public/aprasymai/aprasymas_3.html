<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Document</title>
  </head>
  <body>
    <div id="aprasymas">
      <h1>
        Pretendentas tapti Lietuvos metų automobiliu 2023 m.: „Škoda Fabia“
      </h1>
      <p>
        Didžiausiose „Škoda“ automobilių rinkose (Vokietija, Rusija, Čekija,
        Kinija, D.Britanija) mažoji „Fabia“ daugelį metų nusileisdavo tik
        „Octavia“ – didesnei giminaitei. Lietuvoje situacija kiek kitokia.
      </p>
      <p>
        Kodėl – nesunku nuspėti. Nes „Fabia“ yra mažesnė. Be to, daugelį metų
        „Fabia“ (ir „Octavia“) buvo paženklintos vadybininko automobilio titulu.
        Tačiau „Octavia“ dar taikė ir į šeimos automobilio segmentą, todėl
        patekdavo į didžiųjų rinkų dešimtukus.
      </p>
      <p>
        Bet grįžkime prie „Škoda“ modelio Nr.2 (daugelyje Europos šalių, bet ne
        Lietuvoje). Daugiausiai „Fabia“ (prieš pasirodant ketvirtos kartos
        automobiliui, 2020 m. duomenimis) buvo parduodama Vokietijoje (18 070
        vnt.), Čekijos respublikoje (17 750) ir Lenkijoje (12 556).
      </p>
      <p>
        Jei žiūrėtume į „Škoda“ modelių populiarumą pasaulio žemėlapyje, „Fabia“
        būtų ketvirtoje vietoje bendroje „Škoda“ modelių gamoje. Irgi netikėtas
        rezultatas, užliūliuotiems SUV madų Lietuvos vairuotojams. Bet ar
        pelnytai mūsų rinkoje dominuoja mažieji SUV arba krosoveriai, jei
        vertintume kainos ir kokybės santykį bei poveikį klimato kaitai?
      </p>
      <h2>„Fabia“ nėra krosoveris, bet...</h2>
      <p>
        Esmę galima pasakyti vienu sakiniu: naujoji ketvirtos kartos „Fabia“
        turi arba gali turėti (užsakant papildomai) viską, kuo pirkėjus vilioja
        didesni modeliai. Net ir atsisėdus į vidų nebėra jausmo, kad tai –
        žemesnės lygos automobilis. Žemesnė tik prošvaisa – 138 mm. Bet, būkime
        objektyvūs – kai kurių labai populiarių ir gerokai brangesnių vadinamųjų
        krosoverių prošvaisa tesiekia 142 mm. Be to, papildomai užsisakius blogų
        kelių paketą, specialios spyruoklės ir pakaba iš viso važiuoklę
        prošvaisą padidina dar 9 mm (iki 147 mm).
      </p>
      <p>
        Taigi „Fabia“, kalbant apie aukštį, yra per Marytės plauką nuo
        krosoverio. Juo labiau, kad galu galima drąsiai privažiuoti prie bet
        kurio bordiūro – automobilio neapgadinsite. Priekiu parkuotis su
        standartinio aukščio „Fabia“ būtų sudėtingiau. Taigi ne krosoveris, bet
        miesto džiunglėse atlieka reikiamas funkcijas.
      </p>
      <p>
        O dydis? Čia dar įdomiau. „Škoda“ visuomet taiko tarp keleto standartų.
        Visuomet stengiasi būti bent šiek tiek didesnė už etaloną. Taip kaip
        „Octavia“ nėra „Golf“, bet ir ne „Passat“.
      </p>
      <p>
        Turbūt neteko girdėti, kad naujas modelis būtų mažesnis už savo
        pirmtaką. Ši taisyklė galioja ir naujajai „Fabia“ – ji net 4 m 11 cm
        ilgio. Priminsiu, kad pirmasis „Golf“ buvo tik 3,725 mm, o antrasis –
        tik 180 mm ilgesnis ir vos vos siekė 4 metrus. Taigi buvo trumpesnis už
        dabartinę „Fabia“.
      </p>
      <p>
        Ir dar įdomus faktas – naujosios „Fabia“ ratų bazė (2,56 m.) yra ilgesnė
        už pirmosios „Octavia“.
      </p>
      <p>
        Štai tokia evoliucija. Tačiau iš tikrųjų „Fabia“ savo pirkėją patraukia
        ne gražiais skaičiais, o išmanių sprendimų gausa. Jų šiame modelyje –
        daugiau nei 40. Ledo gramdikliai, puodelių laikikliai, šiukšlių dėtuvės,
        dokumentų ir planšečių laikikliai, skėtis durelėse, krovinių atskyrimo
        elementai ir netgi drabužių lentynėlė – visa tai jau tapo klasika. Beje,
        gramdikliu galima patikrinti padangų protektoriaus rašto gylį, mat jo
        kampas yra sugraduotas.
      </p>
    </div>
  </body>
</html>
